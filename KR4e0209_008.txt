# -*- mode: mandoku-view; -*-
#+TITLE: 宗子相集
#+DATE: 2015-08-25 00:25:59.055800
#+PROPERTY: ID KR4e0209
#+PROPERTY: BASEEDITION WYG    
#+PROPERTY: JUAN 卷八
<pb:KR4e0209_WYG_008-1a>¶
欽定四庫全書¶
　宗子相集巻八　　　　　　明　宗臣　撰¶
　　七言律詩¶
　　　同余德甫王元美夜集明卿得何字¶
長安花落奈春何夜夜春亭載酒過駿去難逢燕市骨¶
鳳衰重聴楚狂歌青天短鬂垂今古明月孤笳散薜蘿¶
醉後莫言歸騎晚浮雲猶自滿關河¶
　　　天夀山一首¶
<pb:KR4e0209_WYG_008-1b>¶
匹馬千峯曉度關相逢俱是紫宸班帝宫閶闔開今日¶
天柱華夷見此山萬里鴻歸滄海路七陵龍護白雲間¶
漢家原廟松楸古夜夜西風吹珮環¶
　　　送劉武庫使雲中便道還楚¶
使君西問玉關遊關吏應知紫氣流三晉暮雲停漢節¶
七陵斜日攬呉鈎馬廻塞北青楓老人到湘南紫橘秋¶
一醉洞庭明月裏可能不動薊門愁¶
　　　送黄先生之江西¶
<pb:KR4e0209_WYG_008-2a>¶
帝城楊栁何隂隂送客城南傷客心片帆斜掛九江碧¶
明月一眺三楚深叔度西遊竟何意梁甫日暮空苦吟¶
髙原忽憶美人逺愁見滿山楓樹林¶
　　　寄贈子培赴試¶
秣陵佳氣即蓬萊湖上孤帆㡬日開謝草常生康樂賦¶
呉雲重見士龍才鷫鸘新翼江風起鴻雁天書秋色來¶
萬里風烟頻極目遲君匹馬郭生臺¶
　　　張肖甫初至七夕同諸子酌之張園¶
<pb:KR4e0209_WYG_008-2b>¶
細雨林塘花氣流長安片碣即丹丘羣公解佩山雲起¶
七夕開尊桂樹幽玉杵聲殘河漢語紫簫吹落薊門秋¶
乾坤此㑹誰能負呉楚兵戈日日愁¶
　　　同元美夜集明卿值雨¶
秋雲此日滿長安那肯相逢不夜䦨風雨驟隨雙騎到¶
薜蘿况對一尊寒愁心獨有中原在俠氣君從北斗看¶
戎馬關山餘涕淚十年空負漢庭冠¶
　　　送嚴愽之浙¶
<pb:KR4e0209_WYG_008-3a>¶
憐爾頻年任道塗又携雙屐下江湖向人白髪時時短¶
作客青山夜夜孤賦裏秋雲廻雁蕩愁邉明月失龍珠¶
燃藜起草聲名在未許嚴陵問釣徒¶
　　　送張肖甫奉命督租閩粤¶
髙天落日照中原匹馬凌風出薊門赤羽頻年荒稼穡¶
蒼生何處問雞豚七閩雨雪王程急百粤樓船帝使尊¶
長孺不妨仍矯詔寛租曽識漢庭恩¶
武夷西望即羅浮南斗雙垂寒不收使者珮環青桂色¶
<pb:KR4e0209_WYG_008-3b>¶
山家鐘磬赤霞流投鞭滄海龍堪起掃石天門鹿並游¶
知汝未能深結隠乾坤烽燧使人愁¶
　　　答明卿齋居見贈¶
紫微夜燦建章開聖主親祠太乙廻禁月千門龍馭肅¶
宫雲五色鳳笙來金莖秋落仙人掌白雪歌殘楚客才¶
莫謂汾隂能獻賦漢皇當日問蓬萊¶
　　　寄于鱗¶
請郡當年意若何使君猶自滯關河客游五馬黄金妬¶
<pb:KR4e0209_WYG_008-4a>¶
書去盧龍白雪多千堞戰烽迷碣石萬山落木下滹沱¶
建章遲爾朝天者芳草春雲聴玉珂¶
　　　與明卿對月得山字¶
與君共拾長安月照我千秋壯士顔中夜𤣥猿猶自泣¶
西遊黄鵠㡬時還玉關戍客仍刁斗石室仙人空珮環¶
便欲乗風凌汗漫浮雲何處是天山¶
　　　送許先生之任¶
南去孤帆逐塞鴻一尊寒雨薊門東曵裾鄒客明珠在¶
<pb:KR4e0209_WYG_008-4b>¶
作賦梁園白雪工日落瀟湘尋太岳秋髙荆楚過新豐¶
長沙不必嗟留滯賈傅聲名自漢宫¶
　　　送人之河南¶
匹馬翩翩不可留垂楊醉色滿神州千年詞賦人遊洛¶
十月關山雪滿裘翠壁天開中嶽色黄龍日抱大河流¶
知君萬里中原思不到長安舊酒樓¶
　　　送朱邑博之滎陽¶
當年赤帝困滎陽使者黄金計獨長一自關山盟白馬¶
<pb:KR4e0209_WYG_008-5a>¶
千秋楚漢只垂楊君今忽向大河曲懐古行歌明月光¶
華髪傳經知不恨相如詞賦重遊梁¶
　　　徐子與至京夜集¶
去年握别贈江蘺今日相逢又桂枝越使樓船羣盜出¶
漢家簮紱五陵悲關山烽起秋仍急鳷鵲雲寒夜不垂¶
莫向天門歌白雪人間楚曲正堪疑¶
　　　再集子與得山字¶
匕首寒霜照客顔相逢俠氣滿燕關荆軻西去此其輩¶
<pb:KR4e0209_WYG_008-5b>¶
易水東流不可還天地只今飛赤羽江湖何處問青山¶
悲歌忽憶行藏計為爾雲霄愁珮環¶
　　　寄贈姜使君二首¶
揺落西風舊紫貂一朝歸去逐山樵郡中旌斾愁相失¶
道上豺狼任自驕三楚白雲停涕泪九江秋月卧蘭苕¶
北來父老頻相問或有徴書自聖朝¶
傲吏當年罷節旄西風卧病廣陵濤空亭獨對開名酒¶
落日相看贈佩刀彭澤千秋樵徑在匡廬昨夜客星髙¶
<pb:KR4e0209_WYG_008-6a>¶
爾家最近瀟湘渚莫為時人著楚騷¶
　　　送卞從事之廣東¶
長安落日照華纓君去才髙從事名匹馬關山衝薊雪¶
五羊人吏識江旌署中夜嘯芙蓉暮海上春衣翡翠明¶
驛使廣陵如可到梅花今滿粤王城¶
　　　送唐參政之山西¶
揺落西風舊漢冠當年奏草並琅玕朝辭燕甸清霜濶¶
春到龍門朔雪殘行省紫薇羣吏夕嚴關赤燧萬峯寒¶
<pb:KR4e0209_WYG_008-6b>¶
使君頻擁旌旄出多少瘡痍夾道看¶
　　　同諸子夜集德甫¶
華陽之館雲参差誰其召我金屈巵出門寒月一何白¶
握手明星莽欲垂有客自負鸚鵡筆為君獨把珊瑚枝¶
相逢今夕且意氣世路風塵安可期¶
　　　送𤣥陽山人歸呉¶
髙楓揺落薊門遊把酒青天夜倒流世路百年孤鳳曲¶
霜華十月滿貂裘去燕寜為黄金盡過趙誰能白璧留¶
<pb:KR4e0209_WYG_008-7a>¶
君到故園春草暮姑蘇麋鹿正堪愁¶
　　　同子與明卿元美席上賦别于鱗得雲字¶
使者衣冠凌紫氛五陵春色坐紛紜中原獨灑蒹葭泪¶
落日相逢猿鶴羣永夜列星垂薊野西方千騎亂邉雲¶
太行咫尺愁風雨何處晴虹可贈君¶
　　　送王比部之吕梁¶
南望黄河亦壯哉吕梁之水如奔雷飛流萬里崑崙下¶
急峽千峰日夜摧漢署君為滄水使徐方人識濟川才¶
<pb:KR4e0209_WYG_008-7b>¶
登臨莫作觀濤賦恐有魚龍處處哀¶
　　　席上同明卿送孫子升得春字¶
二月逢君帝里塵一尊且為駐征輪長卿白璧誰留趙¶
季子黄金又去秦短劍不開閶闔雨孤舟猶及廣陵春¶
江門十里垂楊色莫把時名負釣綸¶
　　　送趙子隆下第南歸¶
閶闔天髙急暮笳一尊芳草又天涯短衣孤劍且辭國¶
駐馬聴鴻日憶家淮浦當年曽桂樹楚江三月正桃花¶
<pb:KR4e0209_WYG_008-8a>¶
君歸好擬長楊賦豈向西風問釣槎¶
　　　送李僉事入浙¶
送别都門金屈巵使君去矣問青驪劍分紫氣星辰在¶
裘上霜華日夜吹南去羽書猶未息中原豺豹爾何為¶
江頭諸將勞相訊百戰勲名孰肯垂¶
　　　席上同子與德甫伯倫送别明卿給事赴謫豫¶
　　　　章得書字(席上賦/)¶
栁色千門照别裾片帆西去是匡廬洞中白鹿知誰待¶
<pb:KR4e0209_WYG_008-8b>¶
醉後青雲任爾疎落日蒹葭三楚客髙秋風雨九江書¶
漢廷多少䕫龍在獨有文園負子虚¶
　　　元美自塞上歸蹔駐城西携酒出視¶
重來握手薊門城落日悲歌淚滿纓使者關山愁緑草¶
人家霜雪暗金莖尊開片石雙蛟下電走長松萬馬鳴¶
此夕相看不成醉明朝白髪為誰生¶
　　　同李伯承比部夜過况吉夫膳部得真字(席上/)¶
　　　　(賦/)¶
<pb:KR4e0209_WYG_008-9a>¶
陌上鳴珂散紫宸相逢意氣轉相親清尊細菊堪銷夜¶
走馬傳書易隔旬九月衣裳同在客千江烽燧逺愁人¶
慿君莫灑憂時淚無數秋風白髪新¶
　　　答方懋藩見贈¶
十年裘馬薊門烟一日逢君北斗邉念我遥傳秋夜曲¶
開函半是白雲篇嵗寒蘭芷猶堪結雪後琅玕倍可憐¶
聞說詞臣俱近幸揚雄何日賦甘泉¶
　　　九日陪祀山陵二首¶
<pb:KR4e0209_WYG_008-9b>¶
九日山陵木葉丹北來秋色抱長安天開紫極羣龍起¶
月照蒼梧萬騎寒絶壁正當邉馬路西風不落漢臣冠¶
青茰黄菊年年事誰擬今從北斗看¶
捫蘿直上最髙頭萬里蒼茫生客愁白露衣袍千嶂夕¶
紫微環珮七陵秋月明逺塞知師遁風急長楊恐帝遊¶
天末彩雲如有意至今常傍翠華流¶
　　　大雪張助甫席上同子畏賦得胡字¶
一夜西風吹大都相逢朔雪滿長衢衝泥匹馬時時立¶
<pb:KR4e0209_WYG_008-10a>¶
入座寒雲片片孤萬里長途驚白髪千山一望斷蒼梧¶
可憐漢卒無衣者猶自持戈拂曼胡¶
　　　送萬公子歸豐城¶
青袍緑鬂儼琅玕嵗晏趨庭去住難帝苑佩聲天外盡¶
豐城劍氣斗間看尊前明月雙鴻暮江上梅花一騎寒¶
共說甘泉能獻賦春風明日滿長安¶
　　　和朱主客冬至雪後早朝¶
兹年兹夕又春陽千騎朝天總建章金馬並揺蒼佩入¶
<pb:KR4e0209_WYG_008-10b>¶
銅龍髙傍紫微翔斗間雲氣垂鳷鵲池上星華滿鷫鸘¶
何處詞臣歌白雪知君此曲自三湘¶
　　　寄贈王侍郎時總戎薊鎮¶
相國提兵驅紫氛年來羽檄罷紛紜千峯夜㦸吹邉雪¶
萬里秋笳斷薊雲驃騎長呼遼左戍單于三折漢南軍¶
麒麟錯落尚書省青鬂歸來奉聖君¶
　　　待元美不至同呉峻伯席上賦¶
塞上音書胡不傳遲君明月㡬嬋娟袖中芳草寒相負¶
<pb:KR4e0209_WYG_008-11a>¶
馬首梅花春自憐孤角千家滄海戍故人雙鬂薊門烟¶
褰帷莫訝星辰亂知我行吟入斗邉¶
　　　况吉夫席上留别髙伯宗呉峻伯汪正叔李伯¶
　　　　承張子畏諸君得西字¶
相逢春草忽萋萋何限離情落大堤楚客朝來歌白雪¶
奚奴星下問青驪一尊明月愁環珮孤棹晴雲入鼔鼙¶
縱有武夷秋可寄天風不到薊門西¶
　　　上已夜汪正叔宅留别諸君得寒字¶
<pb:KR4e0209_WYG_008-11b>¶
三月三日開春盤入門解珮聲珊珊晉人曲水空芳草¶
楚客征衣自澤蘭明月萬家沉鼔角銀河千尺墮䦨干¶
酒酣莫遣離歌起滿目江湖風雨寒¶
　　　答子與見贈¶
建章風雨怨春芬即有梅花難寄君客計艱危羣盜在¶
主恩流落七閩分古來詞賦悲𤣥草亂後江山斷白雲¶
莫羨幔亭霞石曉恐應先駐伏波軍¶
扁舟憶爾阻江濤江上慿誰問楚騷碣石空摧雙鬂短¶
<pb:KR4e0209_WYG_008-12a>¶
武夷曾憶片雲髙芙蓉嵗暮堪垂綬魍魎山深有佩刀¶
聞說烽烟今滿眼可能一慰聖躬勞¶
　　　夏日得袁二丈書¶
浮雲望斷滄海邉尺書西來誰與傳眼前盜賊至今日¶
賦裏江山非昔年清世何人洗兵馬孤城有客愁烽烟¶
紫芋黄菊漫消息秋風欲上湖東船¶
　　　又得袁三子敬書¶
别君已是三載餘嵗嵗梅花空泪予千江盜賊偶停騎¶
<pb:KR4e0209_WYG_008-12b>¶
六月鼔鼙還寄書窮途青眼憶阮籍茂陵病肺愁相如¶
天時人事且杯酒他年遲爾承明廬¶
　　　與徐養浩湖泛¶
湖上扁舟今又歸湖南生事日且微白蘋盈把客携酒¶
青薜滿山吾製衣烽燧秋髙淮海路兵戈天急射陽圍¶
滄江何限垂綸者揺落西風舊釣磯¶
短笛長簫何處船草堂只在太湖邉蒹葭十里吹晴雪¶
蘆荻千村生紫烟世路關心羣盜在茂陵多病一尊前¶
<pb:KR4e0209_WYG_008-13a>¶
子雲自有長楊賦肯向青山獨草𤣥¶
　　　贈陳隠君¶
有客有客歌采薇六十翩然華髪稀桃花千世憶秦水¶
蘿薜滿山裁楚衣石上黄精嵗嵗長爐中白雪時時飛¶
崑崙𤣥圃好同徃鴻鵠天風歸未歸¶
　　　句曲道中值雨時赴子與之約¶
垂楊孤騎出江門西望鍾山帝極尊萬里浮雲摧短劍¶
千峯秋色起中原及時風雨一何急入夜蛟龍任自翻¶
<pb:KR4e0209_WYG_008-13b>¶
不分南州徐孺子華陽三日獨開樽¶
少文自昔耽卧逰徐卿東來何所求穿雲潄石不知暑¶
碧草青蘿今始秋大風欲㧞衆山去驟雨如決千江流¶
明日峯頭㺯笛者髙歌能不生我愁¶
　　　積翠亭子與晚酌¶
華陽風雨晝㝠㝠一日登山秋滿亭洞口髙松垂地暗¶
尊前古壁揷天青千巖積雪照吾酒萬片浮雲吹客醒¶
莫怪烟霞莽揺落峯頭今夜卧雙星¶
<pb:KR4e0209_WYG_008-14a>¶
　　　與子與登茅山絶頂風雨驟至¶
並騎華陽踏紫氛振衣今日謁茅君石門曲閉仙人掌¶
天柱髙留帝女雲萬里江湖秋不斷二儀風雨晝難分¶
山中瑶草如堪問吾欲常隨鹿豕羣¶
　　　既别子與憶之¶
華陽十日醉不醒華陽一别天㝠㝠眼底烟雲失萬象¶
向來風雨迷千靈捫蘿到處坐石壁走馬忽然開翠屏¶
江國美人去已逺誰與玩此芳草青¶
<pb:KR4e0209_WYG_008-14b>¶
　　　登觀音山¶
一上孤峯破大荒呉山楚水共蒼茫雲間棟宇垂天渚¶
江上黿鼉吹石梁絶壁晝開風雨色斷虹秋掛薜蘿長¶
吾將從此尋瑶草黄鵠天風好共翔¶
　　　登俯江亭¶
帝城秋色逐人來呉楚東南首重囘風起大江龍抱石¶
日髙天柱客登臺一尊芳草晴相媚十里芙蓉秋未開¶
酒罷忽歌湘水曲浮雲何處不堪哀¶
<pb:KR4e0209_WYG_008-15a>¶
　　　過涇訪王九江二首¶
二十年前讀子虚茂陵今得謁相如秋來茰菊頻携酒¶
病起江山獨著書四海蒼生憂戰伐中原髙士困樵漁¶
武夷有約休相負嵗晚芙蓉日夜疎¶
一尊秋色起蒹葭涇水東流走白沙黒髪孤臣悲去國¶
青雲兩世見通家㡬人江上貽芳草九月山中問桂花¶
安得淮南賦招隠與君終日㺯烟霞¶
　¶
<pb:KR4e0209_WYG_008-15b>¶
　¶
　¶
　¶
　¶
　¶
　¶
　¶
　宗子相集巻八¶
